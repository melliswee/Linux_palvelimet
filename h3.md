# H3, Kolmas kurssiviikko

## Tunnilla käsiteltiin

* Daemonien kausi alkaa kurssilla
* Apachen asennus
* Staattisten web-sivujen tekeminen
* Miksi valita web-palvelu
    * On vain yksi alustaversio ylläpidettävänä.
    * Kaikki käyttäjät käyttävät viimeisintä versiota.
    * Web-palvelin ylläpitää lokia, jolloin tietää, että käyttääkö kukaan palvelua.

Kolmannen viikon tehtävien ohjeistus ([terokarvinen.com, h3](https://terokarvinen.com/2021/linux-palvelimet-ict4tn021-3018/))

"Apassi

Tee viisi vapaavalintaista kohtaa. Säädä vaikeustaso oikeaksi: helpoimmat ovat ensimmäiset a b c d e. Jos osaat jo perusteet, tee useampia tai vaikeampia kohtia. Tarkoitus on, että tehtävät tehtyäsi osaat enemmän kuin osasit ennen. Tee tehtävät alusta lähtien koneella, vaikka olisitkin kokeillut samaa asiaa tunnilla."

## a & e - Apachen asennus, index-sivun muokkaaminen sudona

**Tehtävänanto**

a. "Asenna Apache ja osoita testillä, että se toimii."<br>
e. "Vaihda Apachen esimerkkisivu johonkin lyheen sivuun niin, että vanha esimerkkisivu ei näy. (Tämä lienee ainoa kohta, jossa ikinä muokkaat weppisivua pääkäyttäjän oikeuksin. /var/www/html/index.html)"

Ensin kokeilin etsiä, miten apache2 poistetaan koneelta kokonaan, että voin aloittaa alusta. Löysin hieman eriäviä ohjeita.

1 . vaihtoehto ([lähde](https://www.xmodulo.com/how-to-uninstall-and-remove-apache2-on-ubuntu-debian.html)):

Serverin pysäytys:

> sudo service apache2 stop

Paketin puhdistaminen kokonaan ja muiden riippuvuuksien poistaminen:

> sudo apt-get purge apache2 apache2-utils apache2.2-bin apache2-common
> sudo apt-get autoremove

Tarkistus, että jäikö jotain jäljelle, jos löytyy vielä jotain, poista manuaalisesti (komentoa ei näytetty siihen tässä ohjeessa):

> whereis apache2

2 . vaihtoehto, joka oli vanha keskustelu, jossa ei oltu ihan varmoja  ([lähde](https://superuser.com/questions/488564/already-uninstalled-apache2-in-debian-but-its-still-there)):

> apt-get purge apache2

> apt-get remove apache2-utils

3 . vaihtoehto, jossa distrona oli ubuntu ([lähde](https://linuxconfig.org/how-to-remove-apache-web-server-from-ubuntu)):

Remove poistaa asennuksen, mutta config-tiedostot ja web-sivu- tiedostot (/etc/apache2 ja /var/www) jäävät talteen. Ehdotettiin käyttämään removea, jos meinaa asentaa apache2:n uudelleen:

> sudo apt remove apache2

Purge poistaa asennuksen ja config-tiedostot (/etc/apache2) mutta jättää web-sivu-tiedostot (/var/www):

> sudo apt purge apache2

Eriävien ohjeiden takia, en uskaltanut noudattaa näistä yhtäkään. Meille näytettiin tunnilla asennus ja opettaja ymmärtääkseni poisti oman asennuksensa, mutta sitä ei näytetty vielä. Tunnilla saimme aikaa kokeilla asennusta ja se tapahtui [ohjeiden](https://terokarvinen.com/2008/install-apache-web-server-on-ubuntu-4/) mukaisesti.

**Asennus**:

> sudo apt install apache2

Käynnistys:

> sudo systemctl start apache2.service

Käynnistys myöhemmin:

> sudo systemctl restart apache2.service

Tarkistus:

> curl http://localhost

Saadaan Apachen testisivu, jonka jälkeen muokataan sivua.

**Sivun muokkaaminen (vain tämän kerran sudona!)**:

> sudoedit /var/www/html/index.html

**Muokattu html-tiedosto**:

    <!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
    <html xmlns="http://www.w3.org/1999/xhtml">
    <div>Hello Apache</div>
    </html>

![helloapache](/assets/h3/apache_new_localhost_page_done.png)


## b - käyttäjien kotisivut

**Tehtävänanto**:

"Laita käyttäjien kotisivut (http://example.com/~tero) toimimaan. Testaa esimerkkikotisivulla."

Tunnilla annettiin aikaa tehdä tämä osuus. Ohjeita löytyi myös https://terokarvinen.com/2008/install-apache-web-server-on-ubuntu-4/:

userdir-moduulin salliminen:

> sudo a2enmod userdir

Uudelleenkäynnistys:

> sudo systemctl restart apache2.service

public_html- kansion luominen palvelimelle (aloitus kotikansiosta /home/melissa):

> mkdir public_html

public_html kansioon luodaan tiedosto index.html:

> micro index.html

index.html:n sisältö:

    <!DOCTYPE html>
    <html>
    <div>
    Melissan kotisivu
    </div>
    </html>

Joka näyttää tältä:

![melissan_kotisivu](/assets/h3/melissan_kotisivu.png)

example.com:

![example](/assets//h3/example.png)

Tätä osuutta tehtävistä en ymmärtänyt. Miksi testaamme example.com/~melissa- sivustoa, kun sivustolla ei näy mitä olen kirjoittanut html-tiedostoon ("Melissan kotisivu") kuten localhostin kautta näkyy?

## c - validi HTML5-sivu

Etsin pikaisen ohjeistuksen, että mitä validissa html5-sivussa on. Löysin keskustelun, jossa ehdotettiin mm. seuraavaa:

    <!doctype html>
    <html lang="en">
    <head>
        <meta charset="utf-8">
        <title>blah</title>
    </head>
    <body>
        <p>I'm the content</p>
    </body>
    </html>

Joten kokeillaan sitä hieman muokattuna:

    <!doctype html>
    <html lang="fi">
    <head>
        <meta charset="utf-8">
        <title>Melissan kotisivu</title>
    </head>
    <body>
        <div>
            <h1>Tervetuloa kotisivulleni!</h1>
            <a href="https://github.com/melliswee">GitHub-sivuni</a>
            <p>Hauskaa päivänjatkoa!</p>
        </div>
    </body>
    </html>

Nyt kotisivu näyttää tältä (alareunassa näkyy selaimen Inspector-työkalu):

![kotisivu_inspector](/assets//h3/kotisivu_inspector.png)

Ja sitten testataan, onko sivuni validia html5:sta (https://validator.w3.org/):

![valid](/assets//h3/valid.png)

Sivustoni läpäisi testin ja on validi html5-sivusto.

**Palautetta tunnilta**: kannattaa käyttää meta-tagia:
    
    "<meta name="viewport" content="width=device-width, initial-scale=1.0">"

## d - web-sivujen selaaminen palvelimella ja lokitietojen tulkitseminen

**Tehtävänanto**:

"Surffaa oman palvelimesi weppisivuja. Etsi Apachen lokista esimerkki onnistuneesta (200 ok) sivulatauksesta ja epäonnistuneesta (esim 404 not found) sivulatauksesta. Analysoi rivit eli kerro jokaisesta rivistä niin paljon yksityiskohtia kuin osaat."

Tehtävään tarvittavia komentoja:

Viimeisen lokitiedon katsominen:

> sudo tail -1 /var/log/apache2/access.log

Koko lokin lukeminen (/var/log- kansion sisällä oltaessa):

> sudo less apache2/access.log

Tai virhelokin lukeminen:

> sudo less apache2/error.log

Avaan Firefox-selaimen ja siirryn localhost/~melissa- sivulle (joka on olemassa). Pääsin sivulle onnistuneesti, joten tarkistetaan access.log:n viimeinen tapahtuma:

![access_success](/assets/h3/accesslog_onnistunut_selaus.png)

Kuvasta (yllä) näkyy, että olen ensin listannut apache2-kansion sisällön, että tiedän mitä lokeja palvelimesta pidetään. Sitten olen tarkastellut, mitä access.log:ssa ja error.log:ssa on lukenut. Sitten siirryin takaisin kotikansioon. Avasin selaimen ja siirryin melissan kotisivulle onnistuneesti (localhost/~melissa), jonka jälkeen katsoin mitä access.log:iin viimeiselle riville on tullut:

    127.0.0.1 - - [07/Feb/2022:14:40:08 +0200] "GET /favicon.ico HTTP/1.1" 404 487 "http://localhost/~melissa/" "Mozilla/5.0 (X11; Linux x86_64; rv:91.0) Gecko/20100101 Firefox/91.0"

Ensimmäiseksi ihmettelen annettua kellonaikaa (14:40), koska mielestäni kellon olisi pitänyt olla jo enemmän kun siirryin sivulle. Lisäksi antamassani esimerkissä onkin status 404 ja siinä selain ymmärtääkseni hakee favicon-ikonia, joka on yleensä URLin vasemmalla puolella ([lähde](https://www.cisco.com/c/en/us/support/docs/security/web-security-appliance/117995-qna-wsa-00.html)) ja jota minulla ei ole ja siksi lähetetään 404-status palvelimelta. Kokeilin ajan tarkistamiseksi sivun päivittämistä muutaman kerran:

![kello](/assets//h3/kello.png)

Kaksi viimeistä riviä lokista, kertovat että parin minuutin sisällä pääsin sivulle onnistuneesti (HTTP/1.1:n jälkeen on 200-status), mutta huomasin, että palvelimen kellonaika jätättää noin 10 minuuttia läppärini ajasta. Päivämäärä on oikein. 

Tarvitsin apua lokin lukemiseen, jota löysin sumologic-sivustolta (https://www.sumologic.com/blog/apache-access-log/).

Tarkastellaan nyt onnistunutta sivun selausta ja miltä se näyttää lokissa:

    127.0.0.1 - - [07/Feb/2022:14:52:00 +0200] "GET /~melissa/ HTTP/1.1" 200 558 "-" "Mozilla/5.0 (X11; Linux x86_64; rv:91.0) Gecko/20100101 Firefox/91.0"

Ensimmäisenä näkyy asiakkaan (client) IP-osoite 127.0.0.1, joka on localhostin osoite eli pyyntö palvelimelle on tullut localhostista.

Seuraavaksi on kaksi viivaa. Ensimmäinen on ilmeisesti asiakkaan identiteetti. Lähteessä sanottiin, että se on usein pelkkä viiva ja että Apachen HTTP-server dokumentaatiossa sanotaan ettei siihen kannata luottaa ("not relied upon") paitsi kontrolloidussa sisäisessä verkossa. Toinen viiva on ilmeisesti käyttäjän userid, mutta tässä tapauksessa sitä ei ilmeisesti ole.

Kolmanneksi on aika, josta jo huomasin että se vaikuttaa jätättävän jonkin verran mutta en tiedä miksi.

Neljänneksi näkyy, että kysessä oli GET-pyyntö resurssiin "/~melissa/" ja http-versio on 1.1. 

Viidenneksi on HTTP-vastauksen status-koodi 200, joka tarkoittaa, että palvelin vastasi onnistuneesti ja sen perässä on luku 558, joka kertoo asiakkaalle palautetun objektin koon (kB?).

Opin käyttämäni lähteen avulla, että saamani lokimuoto on "Combined Log Format" ja siinä on vielä muutama lisätieto tapahtumasta:

Palautetun objektin koon jälkeen (esimerkissäni 558) on "-", mutta se olisi ilmeisesti HTTP referer, joka edustaa osoitetta, josta pyyntö resurssiin tuli (lähteen esimerkissä se oli "http://localhost/"). **Mutta miksi minulla ei lukenut siinä "localhost"?**

Lisäksi lopussa on vielä "User Agent", joka kertoo muun muassa selaimesta, jota asiakas on käyttänyt pyytäessään resurssia eli minun esimerkissä Mozilla/5.0. ja ilmeisesti selviää myös käyttöjärjestelmäni tietoja (Linux x86_64) ja selaimen version Firefox/91.0.

Seuraavaksi kokeiltiin mennä sivulle, jota ei ole olemassa (/~salainen):

![salainen](/assets//h3/salainen.png)

Tarkistetaan miltä access-log näyttää nyt:

    127.0.0.1 - - [07/Feb/2022:15:38:48 +0200] "GET /~salainen HTTP/1.1" 404 488 "-" "Mozilla/5.0 (X11; Linux x86_64; rv:91.0) Gecko/20100101 Firefox/91.0"

Saadaan http-status 404 eli käyttäjän virhe, jossa pyydetään resurssia, jota ei ole olemassa. Kellonaika on edelleen väärin, mutta mielestäni se jätättää nyt enemmän kuin aiemmin.

## Kelloajan asettaminen komentokehotteesta

**Muistiinpanoja tunnilta**: "Liian" väärä kellonaika estää jopa verkossa surffaamisen, joten sen oikeaikaisuus on hyvin tärkeää. Ajan voi korjata sudo timedatectl- komennolla mutta ensin pitää ntp-päivittäjä asettaa falseksi eli pois päältä. Sitten asettaa suunnillen oikean ajan manuaalisesti. Kun asettaa ntp:n jälleen trueksi eli päälle, aika korjaantuu täsmällisen oikeaksi.

Päivittäjän pysäytys:

> sudo timedatectl set-ntp false

Ajan asetus manuaalisesti (heittomerkkien sisään laitetaan nykyinen aika):

> sudo timedatectl set-time "2022-03-15 16:20"

Päivittäjän käynnistys uudelleen:

> sudo timedatectl set-ntp true